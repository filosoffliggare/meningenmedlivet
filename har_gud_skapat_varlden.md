###I en naturvetenskaplig mening - nej.

Men jag som människa ser inte på världen här och nu genom naturvetenskapliga instrument, med vetenskapens samlade kunskap, med de avancerade beräkningar som den omfattar.

Jag ser på världen genom mina begränsade sinnen, med min begränsade förmåga att förstå och hantera komplexa sammanhang.

Just nu ser jag en datorskärm och lite runt omkring. Jag hör hur mina fingrar trycker ned tangenterna på mitt tangentbord. Jag tänker på vad jag ska skriva. I min mun känner jag lite kvarvarande smak av kaffet jag just drack. Så mycket mer än så får inte plats i min samlade upplevelse av världen här och nu.

Vad tänker jag om det där övriga? Ingenting? Är det hotfullt? Nej, då skulle jag behöva tänka på det. Allt det där enorma runtomkring mig, som jag inte behöver bry mig om, det låter mig vara i fred. Och mer än så - det håller mig vid liv. Andningen, blodomloppet, matsmältningen, solen, syret.

###Min känsla av det där som jag inte just nu mer än kan skymta i min upplevelse av världen - är att det är oerhört gott och välvilligt.

Och hur är det med skapelsen? Hur kan jag förstå hur mina sinnen blev till. Hur min kognitiva förmåga blev till? Det är samma sak där. Jag kan inte förstå det mer än genom delbeskrivningar som naturvetenskapen delger mig. Bit för bit kan jag närma mig hur det objektivt sett, med naturvetenskapliga sätt att beskriva saken, gick till.

Men i min vardag. Här och nu. I min tillvaro behöver jag inte bry mig om hur det gick till. Jag kan helt enkelt utelämna kraven på förklaringar. Jag finns och det är tillräckligt för mig just nu.

Men min existens är inte desto mindre en makalöst komplex historia.

###Hur ska jag beskriva känslan av den på ett sätt som jag själv kan ta till mig? Som ett barn skulle kunna ta till sig? Jag kanske helt enkelt ska ta till ett ord som folk i alla tider har tagit till för att beskriva just detta.

Man kanske skulle kunna dra paralleller till beskrivningen "God of the gaps" som brukar användas i diskussioner om huruvida gud finns eller ej. Men luckorna, "the gaps", är då inte längre några krympande öar i den samlade naturvetenskapliga bilden av världen. Luckorna är tvärtom då allt det där enorma som min upplevelse just nu inte kan omfatta. 
