###Människan är begränsad av sina sinnen och av sina kognitiva förmågor. Det är också enbart där, anser jag, som begreppet Gud är relevant.

Är inte detta helt oväsentligt? En flykt undan den verkliga frågan om Guds existens. Ett sätt att säga att allt det vi inte ser och förstår just nu är Gud. Vad hände med teodiceproblemet?

###Var är denne Gud när ett barn lider?

Barnet känner ett oerhört lidande. Det kanske inte finns någon bot. Det kanske har utsatts av lidande av någon annan människa. Hur kan en god Gud tillåta detta?

Det är en rimlig fråga. Men den Gud som jag beskriver är inte någon entitet som kan förändra naturen eller människorna i ett slag. Denne Gud påverkar inte naturlagarna. Denne Gud är som sagt enbart relevant i människans upplevelse av världen. I de värsta av situationer kan vi känna att ingenting finns för oss. Ingenting kan hjälpa oss. Vi vill helst inte ens leva.

Det "min Gud" då kan göra är enbart att ge ett perspektiv till lidandet. Min kropp är enormt komplex. Blodet i mina ådror. Andetagen. Benen. Nerverna. Ögonen. Händerna. Min smärta gör det svårt för mig att se något annat än det enorma lidandet. Likväl finns det något utanför lidandet. Och om jag skiftar fokus kan jag eventuellt mildra lidandet, om så för en sekund.

Bönen blir ett sätt att skifta fokus.

###Vad ska vi med en sådan Gud till?

Det är också en rimlig fråga. Men glöm då inte kroppens enorma förmåga att klara av svåra situationer, att bli frisk från sjukdomar, att läka sig själv. Vi kan förklara dem alla med medicinsk kunskap. Men det är inte det som är relevant för individen i stunden. Det som är relevant då är att "kroppen kan göra saker som jag inte ser eller förstår", alltså det som jag, i individens perspektiv, skulle beskriva som "Gud".

###Det är en farlig tro

Det är farligt om vi glömmer bort vårt förnuft, våra relationer med andra, vår vetenskap. Jag menar såklart inte att vi ska utelämna dem. Tvärtom är de, återigen urifrån individens perspektiv, en känsla av allt som jag inte kan sätta fingret på, men som får mig att hoppas på bättring. En, om än aldrig så liten, känsla av hopp, tacksamhet och tillit.
