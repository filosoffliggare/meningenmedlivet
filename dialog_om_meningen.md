A: Är en människas liv meningsfullt?

B: Det kan vi aldrig riktigt veta. Vi kan beskriva meningen på olika vis. Evolutionärt. Materiellt. Ekonomiskt. Kulturellt. Men vi kan aldrig komma till en slutsats "den här människans liv är meningsfullt" på det viset. Vi kanske kan säga att hennes liv påverkar andra liv på olika vis. Eller att hennes liv genererar något som vi definierar som gott.

Och även om vi på ett naturvetenskapligt vis skulle kunna beskriva meningsfullhet så kan vi ändå inte överföra det till individens känsla av meningsfullhet. Människan kan, med hennes begränsade kognitiva förmågor, aldrig riktigt veta det naturvetenskapen kan beskriva.

Hon kan se ett äpple som faller till marken och därefter förstå vad som har hänt utifrån vad naturvetenskapen lär om frukten äpple och om gravitation et c. Men när hon ser äpplet falla så är det inte de naturvetenskapliga beskrivningarna som är relevanta för henne. Hon betraktar ett fallande äpple just som ett fallande äpple.

På samma sätt som när hon spelar tennis. Hon rör sin arm när hon ska slå till bollen och om hon är duktig så lyckas hon att slå bollen över nätet och inom motspelarens ruta. 

###Livet är för individen i stunden i stort sett uteslutande en obegriplighet. Det naturvetenskapen kan beskriva kan individens sinnen och mentala förmåga aldrig omfatta mer än i mikroskopiska portioner. Hon kan därför aldrig säga att livet saknar mening. Vad vet hon om det? Hur hon kan hon då säga att livet *har* mening? Av det enkla skälet att hon lever. Det, som hon inte begriper, har gjort att hon *faktiskt lever*. Vem är hon att betvivla det?

A: Nja, jag kan väl visst hävda att en människas liv inte har någon mening - hon är en av 7.5 miljarder - om några hundra år är minnena av henne sannolikt helt utraderade och världen skulle se likadan ut oavsett om hon hade funnits eller inte. Och om vi tar det ett steg till - vad har en myra för mening - och ett grässtrå?

B: Du kanske vill att myran ska påverka världen i större utsträckning, eller att en människa, kanske du själv, ska påverka världen mer än du ser att du gör. Men det är inte samma sak som att ditt liv, myrans liv, eller grässtråets liv saknar mening.

###Du kan helt enkelt inte begripa vad ditt liv har för större mening. Du är utelämnad till din skapare - som vi kanske kan beskriva som evolutionen fram till punkten av din tillblivelse. Denne skapare har uppenbart oerhört mycket större förmågor än du eftersom hen skapade dig. Och hen har nu skapat dig. Vad har du, med din mycket begränsade förmåga att förstå världen, för anledning att betvivla denne skapares avsikt med dig? Vem är du att betvivla evolutionen?

A: Men för evolutionen räknas ju bara överlevnad? Om jag är svag och behöver mycket hjälp så tillför jag ingenting för evolutionen.

B: Hur kan du veta att det är så med evolutionen Och hur kan du ha en aning om vad du i denna stund tillför och vad du i framtiden kommer att tillföra evolutionen?

A: Jag kan ana. På samma sätt som jag anar att den skadade myran inte tillför något längre. Jag skulle kunna säga - kära myra - ditt liv belastar dina kompisar - det bästa vore att avsluta det.

B: Vad är det som får oss att kämpa för livet, ofta även när alla odds är mot oss? Vad är det som får oss att gå upp på morgonen och omfamna en dag till, trots att allt till synes verkar hopplöst?

A: Överlevnadsinstinkt.

B: Och vem kan säga att just min överlevnadsinstinkt är falsk? 

A: Vetenskapen kanske kan säga det. Om människorna är så många att de utrotar nästan alla andra varelser så kan väl vetenskapen säga att det är dags att bli färre människor på en här planeten.

B: Är det inte klokare att vetenskapen då säger att vi ska hushålla med resurserna så gott vi kan?

A: Men om människorna inte lyssnar på det?

B: Är det då rätt att minska antalet människor på planeten? Ska vi avsluta deras liv hellre än att försöka tvinga dem till resurshushållning? Vilkas liv ska vi avsluta först?

A: De som tillför minst?

B: Hur kan vi någonsin veta vilka som tillför minst?

A: De som inte har förutsättningarna.

B: Är det inte så att de med lite förutsättningar oftast är de som förbrukar minst naturresurser? Och de som har bäst förutsättningar oftast är de som förbrukar mest naturresurser?

A: Kanske det, men ändå, så kanske de som har bäst förutsättningar, för mänsklighetens och planetens framtid borde få leva vidare, på bekostnad av de andra?

B: Om de med bäst förutsättningar inte har förutsättningar nog att lista ut hur vi ska kunna dela på resurserna. Hur stor nytta har vi då av dessa förutsättningar? Ingen människa kan begripa sitt eget livs storhet. Och inte heller sin nästas livs storhet. Därför bör hon inte avsluta liv.

A: Men vi avslutar ju liv hela tiden. Inte minst växter och djurs liv.

B: Vi kanske borde sluta med det? Eller drastiskt minska?

A: Men nu har du målat in dig i ett hörn. Om livet är obegripligt stort, hur kan vi då säga att djur och växters liv är mindre värt än vårat? När kan vi säga att det är rätt att döda ett annat liv?

B: Dödar vi ett annat liv när vi sår och skördar grödor?

A: Ibland. Eller vi begränsar åtminstone dess spridning. Vi tar deras frön.

B: Och vi vårdar och sår nya plantor.

A: Fast vi dödar också andra plantor för att få plats med de vi vill ha.

B: Finns det något skäl att anta att vår instinkt att äta när vi är hungriga kanske ingår i den storhet som vi beskrivit livet som?

A: Kanske det, men var går då gränsen mellan instinkt och ogiltigt dödande?

B: Det kanske vi måste vara en smula ödmjuka för att se?





















